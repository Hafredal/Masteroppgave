\section{Datamaterialets kvalitet}
\label{kvalitativ_analyse}
Kriteriene pålitelighet, gyldighet og generaliserbarhet benyttes ofte som indikatorer på datamaterialets kvalitet \citep{Tjora}, og forskerne vil i denne delen redegjøre for forhold som kan ha påvirket resultatene. 

\subsubsection{Pålitelighet}
Pålitelighet omhandler hvorvidt forskerne selv kan ha preget forskningsarbeidet. Forskernes kunnskap og forutinntattheter om tematikken som studeres og eventuelle personlige relasjoner til informantene kan påvirke forskningen, og det er derfor viktig å gjøre rede for slike interne forhold \citep{Tjora}. \citet{Tjora} understreker at fullstendig nøytralitet er umulig, og at forskernes kunnskap om emnet er en ressurs så fremt det eksplisitt gjøres rede for hvordan denne er brukt i analysen. Triangulering, som innebærer å sammenligne funn har vært sentralt i arbeidet, hvor både triangulering av forskere, data og metode for datainnsamling er blitt benyttet \citep{Oates}. 

\noindent
Med bakgrunn i sin prosjektoppgave \citep{Sund13} hadde forskerne mye kunnskap og visse forutinntattheter om hvordan pasientsignalsystemet var tenkt brukt og hvilke utfordringer som eksisterer. Dette kan derimot hevdes å ha vært en ressurs da det ble gjort funn som til en viss grad ikke stemte overens med tidligere funn. Da tidligere arbeid i stor grad har fokusert på endringer i funksjonaliteten til telefonen var det overraskende at sykepleierne interagerte med denne i så liten grad ved innkommende pasientsignal. Dette medførte at forskningsområdet ble endret fra videre fordypning i endring av funksjonalitet, til å omhandle temaer som forskerne ikke hadde forutsett. Deler av det teoretiske materialet er hentet fra \citep{Sund13}, men forskerne har vært bevisste på å ikke la tidligere arbeid styre analysen av datamaterialet. Arbeidet kan derfor sies å ha blitt utført i tråd med SDI-metoden, hvor målsetningen er en større empirisk forankring hvor man lar empirien forme forskningen i de første stadiene og teorien i de siste \citep{Tjora}. 

\noindent
Teoretisk materiale ble i stor grad innhentet ved bruk av Googles søkemotor for akademisk litteratur, Google Scholar. Bøker og artikler publisert i tidsskrifter har hovedsakelig blitt brukt som kilder da disse anses å være pålitelige. Der det er brukt elektroniske kilder (nettsider) er dette dokumenter for spesifikke fakta, samt brukerveiledninger for pasientsignalsystemet funnet via St. Olavs Hospitals egne hjemmesider.

\noindent
Når det gjelder valg av avdelinger for observasjon og videre intervjuer, ble disse valgt av praktiske årsaker. Da veileder for oppgaven tidligere hadde observert ved avdelingene anså forskerne det som lettere å få tilgang til disse. I tillegg ble de vurdert som ulike nok i fysisk utforming og pleieoppgaver til at det kunne være mulig å potensielt avdekke ulik arbeidspraksis. Funnene avdekket blant annet et sentralt skille mellom avdeling A1 som ikke bruker telefonen for mottak av pasientsignal, og avdelingene A2 og A3. Hvorvidt funnene kan sies å være representative for hele sykehuset er uvisst, men de la til rette for diskusjon omkring de ulikhetene som ble avdekket og hvorfor disse har oppstått. 

\noindent
Da intervjuene ble holdt i sykepleiernes arbeidstid hadde forskerne i liten grad anledning til å stille kriterier til intervjuobjektene. Seksjonslederne sto dermed fritt til å velge informanter selv og de kan ha hatt ulike motiver til hvorfor nettopp disse ble valgt. Det ble derimot avdekket ulike holdninger, og forskerne antar derfor at seksjonslederne ikke har hatt baktanker med utvelgelsen av pleiere.

\noindent
Videre kan man ved kvalitative studier spørre seg om resultatene ville blitt de samme dersom en annen forsker gjorde den samme jobben \citep{Tjora}. Ved observasjon er det  vanskelig å garantere at en forsker observerer det samme som det en annen ville gjort. Da forskerne observerte både alene og sammen over flere dager og på ulike tidspunkt, mener forskerne å ha bidratt til å styrke datamaterialets kvalitet. I tillegg ble feltnotater og lydopptak transkribert for å kunne gjengi direkte sitater fra informantene.

\subsubsection{Generalisering}
Spørsmålet om hvorvidt generalisering er nødvendig innen kvalitativ forskning er blitt diskutert over lengre tid \citep{Tjora}. Mens noen hevder at kvalitativ forskning ikke har til hensikt å generalisere, men heller å avdekke særegenheter innenfor den gitte kontekst \citep{Creswell, Oates}, mener andre at dette er en veletablert kvalitetsindikator som også har sin plass i det kvalitative \citep{Tjora}. \citet{Tjora} presenterer begrepet konseptuell generalisering hvor hensikten er å fremstille funn som ikke er spesifikke for en gitt case, men å forklare disse i lys av tidligere forskning og teori, og på en slik måte støtte opp under større gyldighet og generaliserbarhet. Dette tilsvarer et av de siste stegene i SDI-analysen. 

\noindent
To aspekter er interessante når det gjelder generaliserbarhet; om funnene kan antas å være gjeldende for de studerte avdelingene og om funnene kan antas å gjelde utover dette.  Forskningsarbeidet har kun involvert en liten del av de aktuelle brukerne ved sykehuset, og har blitt utført over en relativt kort periode. Da forskerne i tillegg til intervjuene stilte intervjupregede spørsmål under observasjonene ble det innsamlede datamaterialet nyansert. Likevel har forskerne sett at det er forskjeller på holdninger og bruk av systemet mellom de enkelte pleierne, og er klar over at det kan være relevant informasjon som ikke er registrert. Forskerne antar likevel at utvalget er representativt for hver enkelt avdeling, men er i tvil om funnene kan generaliseres for andre avdelinger og lignende arbeidsmiljø. 

\subsubsection{Gyldighet}
Gyldighet knyttes til spørsmålet om hvorvidt avdekkede funn faktisk svarer på forskningsspørsmålene som er stilt. Dette kan styrkes med åpenhet om hvordan forskningen er gjennomført og begrunnelser for de valgene som er tatt med tanke på metoder for datagenerering og teoretiske innspill til analysen \citep{Tjora}. 

\noindent
Ved å anvende etnografiske metoder for datagenerering øker sannsynligheten for å avdekke reell arbeidspraksis. Informantene kan likevel ha blitt påvirket av forskereffekten da de var klar over at de ble observert. Dette kan ha påvirket resultatene dersom de av denne grunn handlet annerledes enn normalt. Da det ble gjort funn under observasjonene som ikke samsvarte med intervjuene kan gyldigheten være svekket. Eksempelvis ga pleierne uttrykk for at de tilstedemarkerer seg på pasientrom oftere enn det som ble observert.

\noindent
På grunn av mangel på kvantitative mål har forskerne måttet gjøre antagelser basert på hva de opplevde. Et eksempel på en slik antagelse er at det er en tendens til at signaler på avdeling A1 varsles lenger enn på de andre avdelingene.
